नेपालको संविधान र संघीयता कार्यान्वयनमा प्रदेशको  भूमिका 


संविधान सरकारको अधिकारलाई सीमित गर्ने, जनताका अधिकारलाई संरक्षित गर्ने तथा राज्यका अङ्गहरू(व्यवस्थापिका, कार्यपालिका र न्यायपालिका) बीच शक्तिको वितरण र सम्बन्ध निश्चित गर्ने राजनीतिक तथा कानूनी लिखित वा अलिखित नियमको संग्रह हो।  नेपाली जनताको २००७ सालदेखिको संविधानसभाबाट नयाँ संविधान निर्माण गर्ने चाहानाअनुरुप जनताका निर्माण गरेको पहिलो संविधान नै वर्तमान संविधान नेपालको संविधान २०७२ हो ।वि.स. २०७२ साल असोज ३ गते तत्कालीन राष्ट्रपति डा.रामबरान यादवद्वारा घोषित यस संविधान नेपालको संवैधानिक विकासक्रममा जारीका दृष्टीले सातौं तथा लागूका हिसाबले छैठौं संविधान हो।३५ भाग, ३०८ धारा र ९ अनुसूचीमा संरचित यो संविधानले इतिहासका विभिन्न कालखण्डमा भएका आन्दोलनहरु एवं नेपालको अन्तरिम संविधान २०६३को संकल्प बमोजिम नेपाललाई संघीय लोकतान्त्रिक गणतन्त्रात्मक मुलुकको रुपमा स्थापित गरेको छ। यस संविधानले नेपाललाई संघीय ढाँचामा ठालेर ७ प्रदेश र ७५३ स्थानीय तहमा विभाजन गरेको छ। 

  

राज्यसत्ता र सार्वभौमसत्ताको समेत विभाजन गरी शासकीय क्रियाकलापमा बढीभन्दा बढी जनतालाई संलग्न गराउने राजनीतिक प्रक्रिया नै सङ्घीयता हो। सङ्घीयता भनेको स्वयं शासन र विभाजित शासनको संयोजन भनेर पनि भनिन्छ।नेल्सन मण्डेलाले भनेका थिए कि ,"संघीयता भनेको विभाजन होइन, यो विविधतामा एकताको स्वरूप हो। यसले विभाजित समाजलाई एउटै धागोमा बाँधेर न्याय र समानताको सपना देख्न मद्दत गर्छ।" यो साझेदारी र स्वायत्ततामा आधारित हुन्छ । संविधानमै राज्यको संरचना¸ राज्य शक्तिको बाड्फाट¸ अधिकारको प्रयोग बारे प्रस्ट पारिएको हुन्छ । यो विविधता व्यवस्थापन गरी राज्यप्रति सबै पक्षको स्वामित्व कायम गर्दै राष्ट्र निर्माण गर्ने एक अवधारणा हो । संघीय शासन प्रणाली विश्वव्यापी प्रचलित राजनीतिक व्यवस्था हो। यसको प्रचलन धेरै पहिलेदेखि हुँदै आएको भए पनि नेपालमा भने २०७२ असोज ३ गते संविधानसभाले संघीय लोकतान्त्रिक गणतन्त्र नेपालको संविधान जारी गर्‍यो।संविधानको धारा ५६मा नेपाल संघीय लोकतान्त्रिक गणतन्त्र नेपालको मुल संरचना संघ, प्रदेश र स्थानीय तह गरी तीन तहको हुने र नेपालको राज्यशक्तिको प्रयोग संघ, प्रदेश र स्थानीय तहले संविधान र कानुन बमोजिम गर्नुपर्ने स्पष्ट गरिएको छ ।संविधानमा संघीयता लेखिएको दुई वर्षपछि अर्थात् २०७४ मंसिरमा भएको प्रदेशसभा र प्रतिनिधिसभा निर्वाचनपछि तीन तहको संघीयता कार्यान्वयनमा आयो। नेपालको राज्यशक्तिको प्रयोग संघ, प्रदेश र स्थानीय तहले संविधान र कानुन बमोजिम गर्नुपर्ने कुरा संविधानमै लिपीबद्ध छ। 

  

स्व–शासन र साझा शासनको समायोजित रुप संघीयताकोे कार्यान्यवन स्वरुप नेपालको संविधान २०७२ ले परिकल्पना र अंगीकार गरेको संघीयता प्रतिको चरम उत्कण्ठ बमोजिम संविधान कार्यान्वयनमा प्रदेशको भूमिका महत्त्वपूर्ण रहेको छ।नेपालको संविधान २०७२ को भाग १३, धारा १६२–१७४ सम्म प्रदेश कार्यपालिकासम्बन्धी व्यवस्था गरेको छ ।प्रदेशको कार्यकारिणी अधिकार मुख्यमन्त्रीको नेतृत्वमा रहेको प्रदेश मन्त्रीपरिषदमा निहित हुन्छ। यसैगरी भाग १४, धारा १७५–१९६ सम्म प्रदेश व्यवस्थापिका सम्बन्धी व्यवस्था गरेको छ ।संघीयताको कार्यान्वयनका लागि संविधानले व्यवस्था गरे अनुसार प्रदेशहरुले आफूहरुलाई व्यवस्थित बनाउनका लागि सर्वप्रथम प्रदेश सभाले संविधानले निर्देशित गरेका आफ्ना क्षेत्राधिकार भित्र रहेका विषयहरुमा कानुन निर्माण गरी सोको प्रभावकारी कार्यान्वयन सुनिश्चित गर्नुपर्छ।  

  

नेपालको संविधानको भाग ३, धारा १६ देखि धारा ४६ सम्म नागरिकहरुको मौलिक हकहरुको व्यवस्था गरेको छ । संविधानले प्रदान गरेका यी हकहरुको अक्षरस कार्यान्वयन गराउने दायित्व केन्द्रिय सरकारको मात्र नभएर प्रदेश सरकारको  समेत रहन्छ। आफ्नो प्रदेशका नागरिकहरुको शिक्षा, स्वास्थ्य, खाद्य सम्प्रभुता, रोजगारीको हक, सामाजिक सुरक्षा, उपभोक्ताहरुको हकको रक्षा, सामाजिक न्यायको प्रत्याभूति आदि सुनिश्चित गराउने जिम्मेवारी प्रदेश सरकारको समेत हो। संविधानको धारा ४७ बमोजिम मौलिक हकहरुको कार्यान्वयन लागि आवश्यकता अनुसार राज्यले कानुनी व्यवस्था गर्ने भनिएकोमा उक्त कानुनहरुको निर्माण गर्ने क्रममा आफ्नो प्रदेश अनुकुल आवश्यकता र प्राथमिकताका आधारमा आफ्नो प्रदेशमा समेत निर्माण हुने कानुनहरुमा मौलिक हकहरुको कार्यान्वयन हुने हिसाबले कानुनहरुहको निर्माण गर्नुपर्ने कुरा स्पष्ट शब्दमा संविधानको पानामा उल्लेखित छ।  

  

नेपालको संविधान २०७२ अनुसार, राज्यका निर्देशक सिद्धान्त, नीति तथा दायित्वको व्यवस्थापन धारा ५० देखि ५६ सम्म गरिएको छ। यी व्यवस्थाहरूले सरकारको नीति निर्माण र कार्यान्वयनमा मार्ग दर्शन दिने मापदण्डहरूलाई स्पष्ट पार्छन्। धारा ५० र ५१ मा सामाजिक न्याय, समानता, आर्थिक समृद्धि, र सुशासनका लागि निर्देशित नीतिहरूलाई प्राथमिकता दिइएको छ। यसले संघीय सरकारको नीति निर्माणलाई दिशानिर्देश प्रदान गर्नुका साथै प्रदेश सरकारको लागि पनि कार्यान्वयनको आधार बनाउँछ।विशेषत: धारा ५६ अन्तर्गत प्रदेश सरकारलाई निर्देशन  सिद्धान्त र नीतिहरूको कार्यान्वयनको प्रमुख जिम्मेवारी सुम्पिएको छ। संघीय सरकारले नीति निर्माण गरेपछि प्रदेश सरकारले ती नीतिहरूलाई व्यवहारमा लागू गर्न र आफ्नो क्षेत्रमा आवश्यक कानुन तथा कार्यक्रमहरू संचालन गर्न महत्वपूर्ण भूमिका खेल्दछ। प्रदेश सरकारको कार्यान्वयन क्षमताले नै संविधानमा उल्लिखित उद्देश्यहरू जस्तै समानता, आर्थिक समतामूलक विकास र सुशासनलाई यथार्थमा परिणत गर्न मद्दत पुर्याउँछ। 

  

स्थानीय आवश्यकताअनुसार नीति निर्माणको सन्दर्भमा प्रदेश सरकारले संविधान र संघीयताको मर्मलाई आत्मसात गर्दै आफ्नो क्षेत्रका आवश्यकता र समस्याहरूलाई सम्बोधन गर्न नीतिहरू निर्माण गर्न सक्छ। संघीयताको प्रमुख विशेषता भनेकै शक्ति विकेन्द्रित गरेर स्थान विशेषको आवश्यकता अनुरूप नीति र कार्यक्रमहरू बनाउनु हो जसले नागरिकहरूको वास्तविक आवश्यकता पहिचान गरी तिनको हितमा नीति बनाउने अवसर प्रदान गर्दछ।उदाहरणका लागि नेपालका विभिन्न प्रदेशहरूमा भौगोलिक, सांस्कृतिक र आर्थिक विविधता छ। हिमाली, पहाडी, र तराई क्षेत्रका जनताको आवश्यकता फरक-फरक छन्। प्रदेश सरकारले आफ्नो क्षेत्रको आवश्यकता जस्तै कृषिमा आधारित अर्थतन्त्र भएका प्रदेशहरूमा कृषिको प्रवर्द्धन गर्ने नीति बनाउन सक्छ भने पर्यटन सम्भावना भएका प्रदेशहरूमा पर्यटन क्षेत्रलाई प्राथमिकता दिने नीति तयार पार्न सक्छ। यसले गर्दा प्रदेश स्तरमा जनताको वास्तविक समस्याको सम्बोधन हुनेछ र आर्थिक तथा सामाजिक विकासले तीव्रता पाउनेछ। 

  

संघीयता प्रति जनताहरूमा वितृष्णा बढ्दै गएको वर्तमान अवस्थामा प्रदेशहरूले यसलाई चुनौतीको रूपमा लिएर, संघीयता र संविधानको प्रभावकारी कार्यान्वयनमा महत्वपूर्ण भूमिका निर्वाह गर्नुपर्छ। संघीयताको फाइदा जनतालाई बुझाउन र विश्वास दिलाउन प्रदेश सरकारहरूले विभिन्न कदम चाल्न आवश्यक छ। संघीयताको मूलभूत सिद्धान्तले जनताको अधिकार र उनीहरूको स्थानीय आवश्यकताहरू सम्बोधन गर्ने वाचा गरेको छ। तर, जनतामा वितृष्णा बढ्नुको कारण यो हुन सक्छ कि संघीयता प्रभावकारी रूपमा कार्यान्वयन हुन सकेको छैन। प्रदेशहरूले आफ्नो भूमिका कर्तव्य निष्ठापूर्वक निर्वाह गर्दै, यसमा सुधार ल्याउन सक्छन्।प्रदेशहरूले स्रोत साधनको उचित व्यवस्थापन गर्दै पारदर्शिता र जवाफदेहिताको साथ विकासका योजना सञ्चालन गर्नुपर्छ। संघीय बजेटको सही प्रयोग र नयाँ अवसरहरू सिर्जना गर्न स्थानीय उद्योग, व्यवसाय, र कृषि प्रवर्द्धनमा जोड दिनुपर्छ। यसले रोजगारीका नयाँ अवसरहरू सिर्जना गर्नेछ, जसले जनतालाई आर्थिकरूपमा सबल बनाउन मद्दत पुर्याउँछ। नयाँ अवसर सिर्जना गर्न स्थानीय उद्यमशिलता, प्राविधिक शिक्षा, र पर्यटन प्रवर्द्धनमा प्रदेशले विशेष ध्यान दिनुपर्छ। लगानी आकर्षित गरेर, सहकारीमार्फत स्वरोजगारका कार्यक्रम सञ्चालन गरी, र प्राविधिक दक्ष जनशक्ति उत्पादन गरेर प्रदेशले जनतामा संघीयताको वास्तविक लाभ पुर्‍याउन सक्छ। यसरी, संघीयताको सुदृढीकरण र प्रदेश सरकारको सक्रियता जनताको विकास र समृद्धिमा निर्णायक हुनेछ। 

  

प्रदेशलाई आफ्नो कार्य सफलता पुर्वक सम्पन्न गर्न सर्वप्रथम अधिकारको आवश्यकता पर्दछ। नेपालको संविधानको अनुसूची ६मा प्रदेशको अधिकार सूची, अनुसूची ७मा संघ र प्रदेशको साझा अधिकार सूची तथा अनुसूची ९मा संघ, प्रदेश र स्थानीय तहको साझा अधिकार सूची स्पष्ट शब्दमा लेखिएको छ। संघीयतामा अधिकारहरू प्रदेशहरूमा हस्तान्तरण गरिएको भए तापनि ती अधिकारहरूको प्रयोग गर्न प्रदेशहरूलाई कानुनी आधार आवश्यक पर्छ। यस्ता कानुनहरू बनाउनु भनेको प्रदेशको अधिकार हो, तर प्रदेशले कुनै पनि कानुन बनाउनु अघि संघीय सरकारले सम्बन्धित संघीय कानुन बनाउनुपर्छ, जसले प्रदेशलाई ती अधिकारहरूको प्रयोग गर्न अनुमति दिन्छ। तर संघीय सरकारबाट यस्तो कानुन निर्माणमा ढिलाइ भइरहेको छ, जसले प्रदेशहरूको कामकाजमा प्रत्यक्ष प्रभाव पारिरहेको छ।संघीय कानुन नबन्नुका कारण प्रदेशहरूले आफ्नो अधिकारको पूर्ण प्रयोग गर्न नसक्नु, वित्तीय र प्रशासनिक स्वतन्त्रता नपाउनु, र आवश्यक स्रोतहरूको व्यवस्थापनमा कठिनाइ भोग्नु परिरहेको छ। यसले प्रदेशहरूको विकास प्रक्रियामा अवरोध पुर्‍याउँदै संघीयता प्रति जनताको विश्वासमा गिरावट ल्याइरहेको छ।  

  

  

संघीयतामा सबै कुरा नकारात्मक दिशामा मात्र गइरहेको छैन।जसरी अँध्यारोलाई चिरेर बिहानीमा सुर्यको किरणले सारा जगत उज्यालो पार्छ त्यसै गरी प्रदेशहरुद्वारा केहि सकारात्मक प्रयासहरू भएका छन् जसले संघीयताको आवश्यकता दर्शाउछ। उदाहरणका लागि कोशी प्रदेशले १०वर्षभन्दा कम उमेरका बालबालिकालाई नि:शुल्क स्वास्थ सेवा उपलब्ध गराउनुका साथै गरिब परिवारका बालबालिकालाई चिकित्साशास्त्र (एमबीबीएस) अध्ययन गर्नका लागि धितो बिना नै सजिलो शैक्षिक ऋण उपलब्ध गराउने व्यवस्था गरेको छ। मधेस प्रदेशले ‘मुख्यमन्त्री बेटी पढाऊ, बेटी बचाऊ अभियान’ र ‘छोरी शिक्षा मुद्दती योजना’ जस्ता सराहनिय कार्यक्रमहरू सुरु गरेको छ। सुदूरपश्चिम प्रदेशले ‘सानी छु, बढ्न देऊ, बालविवाह होइन, पढ्न देऊ’ जस्ता कार्यक्रमहरू सञ्चालन गरेर सबै नागरिकको आधारभूत तहसम्म पढ्न पाउने अधिकार सुनिश्चित गर्ने प्रयास गरेको छ। 

  

निष्कर्षमा, नेपालको संविधानले संघीय शासन प्रणालीलाई स्वीकार गर्दै केन्द्र, प्रदेश र स्थानीय सरकारको सन्तुलित भूमिका सुनिश्चित गरेको छ। संविधानको सफल कार्यान्वयन र संघीयता संस्थागत गर्न सबै तीन तहका सरकारहरूको संयुक्त प्रयास अपरिहार्य छ। प्रदेशहरूको भूमिका यस सन्दर्भमा विशेष महत्त्वपूर्ण छ किनभने तिनीहरूले संविधानको भावना र संघीयताको मर्मलाई कार्यान्वयनमा ल्याउने प्रमुख जिम्मेवारी वहन गर्छन्। प्रदेश सरकारहरूले आफ्ना क्षेत्रीय आवश्यकताहरूको पहिचान गरी नीतिहरू बनाउनुका साथै विकासका योजना लागू गर्न सक्ने सामर्थ्य राख्नुपर्छ। संविधानमा उल्लेखित अधिकारहरूको प्रयोग गर्दै प्रदेशले शिक्षा, स्वास्थ्य, भौतिक पूर्वाधार तथा सामाजिक न्यायको क्षेत्रमा ठोस कदम चालेमा मात्र संघीयताको मर्म पूरा हुनेछ।यसका साथै, नागरिक समाज, अन्य जिम्मेवार निकायहरू र आमजनताको सक्रिय सहभागिताबिना संघीयता सफल हुन सक्दैन। जनताको साथ र सहयोग नै देशको समृद्धि र विकासको आधार हो। जब सबै पक्षले आफ्नो जिम्मेवारी र भूमिका आत्मबोध गर्छन्, त्यतिबेला मात्र संघीयता सशक्त, प्रभावकारी र दिगो हुनेछ। प्रदेशको सक्रिय भूमिका र सबै तहमा समन्वय भएको खण्डमा मात्र नेपालको संविधानले परिकल्पना गरेको समृद्ध राष्ट्रको लक्ष्य हासिल गर्न सकिन्छ। 
